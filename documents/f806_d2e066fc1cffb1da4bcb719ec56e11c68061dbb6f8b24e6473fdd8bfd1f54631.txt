
 
  
   
  Informační věda – Wikipedie 
   
   
   
   
   
   
   
   
   
   
   
   
   
   
   
   
   
   
   
   
   
   
   
   
  
 
   
   
    
   
    
    
    
    
   Informační věda 
    
    
     Z Wikipedie, otevřené encyklopedie
     
     
     
     Skočit na navigaci Skočit na vyhledávání 
    
     
      
       Možná hledáte: Informatika.
       
      Informační věda (anglicky Information science, německy Informationswissenschaft, francouzsky Science de l'information nebo Sciences de l'information et des bibliothèques či Sciences de l'information, documentation, popřípadě Sciences de l’information et de la communication) je v nejširším pojetí chápána jako obecná věda o informaci (fyzikální, biologické, kulturní), v užším významu pak jako věda interdisciplinárního charakteru zabývající se zákonitostmi procesů vzniku, zpracování, měření, kódování, ukládání, transformace, distribuce a recepce informací ve společnosti. Jejím cílem je zabezpečit a racionalizovat sociální informační a komunikační procesy.  
      
       
       
        Obsah
        
        
        1 Široké vs. užší pojetí informační vědy 
        2 Historie, vývoj a související termíny 
          
          2.1 Knihovnictví, knihovní věda a kybernetika 
          2.2 Knihověda, bibliografie, dokumentace a informatika 
          2.3 Zrod informační vědy 
           
        3 Informační věda vs. informatika 
          
          3.1 Související terminologie (informační věda vs. informatika) v dalších jazycích 
           
        4 Další související obory a oblasti 
        5 Doporučená literatura 
        6 Poznámky 
        7 Reference 
        8 Související články 
        9 Externí odkazy 
        
       
      Široké vs. užší pojetí informační vědy 
      Konkrétní pojetí informační vědy jako vědního a/nebo studijního oboru se v různých zemí i u různých autorů liší. Podle zaměření autorů se klade i různý důraz na různé druhy informací. Obecně je chápáno, že informační věda v nejširším pojetí zahrnuje:  
      
       informaci jako jev a proces probíhající v lidském vědomí 
       informaci potenciální, tj. zaznamenanou jakýmkoli znakovým systémem na jakémkoli hmotném nosiči 
       procesy shromažďování, zpracování, uchovávání a šíření takových informací v informačních systémech
       
      Informační věda v užším pojetí pak zkoumá zejména funkci zprostředkovatelskou. Cílem je zkoumání společenského zprostředkování znakově zaznamenaných znalostí, zkušeností, příběhů a prožitků, a to z uspořádaných sbírek dokumentů a globálně rozptýlených elektronických zdrojů.  
      Historie, vývoj a související termíny 
      Knihovnictví, knihovní věda a kybernetika 
      V minulosti lze vysledovat dva hlavní vývojové proudy lidského poznání, z nichž čerpá současná informační věda. První proud má původ v metodikách, technologiích a teoriích vyvěrajících z tisíciletých zkušeností knihoven (a popřípadě dalších informačních institucí a pracovišť). Cílem bylo vytvořit takový fond, v němž by se snadno, rychle, přesně a v úplnosti našlo to, co bude v budoucnosti vyžadovat či potřebovat kterýkoli uživatel takového fondu. Již ve starověku tak stejně jako dnes šlo z hlediska činnosti informačních institucí zejména o to „shromáždit, zpracovat a uložit dosud vytvořené znakově zaznamenané znalosti, zkušenosti, příběhy a prožitky do organizovaných sbírek (fondů) dokumentů a dnes také elektronických zdrojů tak, aby mohly být rychle a spolehlivě zprostředkovány uživatelům“. Z knihovnictví, které je chápáno zejména jako praktická činnost vykonávaná knihovnami a/nebo jako studijní obor, se od 2. poloviny 19. století začal postupně vyvíjet teoretický obor knihovní věda, který zkoumá proces informační komunikace v knihovnách a obvykle se chápe jako součást vědy informační. 
      Druhým hlavním vývojovým proudem, ze kterého čerpá současná informační věda, je proud matematicko-technický a kybernetický, který, i přes hluboké historické kořeny, prodělal bouřlivý vývoj až po 2. světové válce. Nosnou vědní disciplínou druhého proudu se z hlediska zkoumání informačních a komunikačních jevů a procesů stala kybernetika a matematicko-statistická teorie informace jako její součást.  
      Knihověda, bibliografie, dokumentace a informatika 
      V Evropě se dále vedle knihovní vědy vytvářela i knihověda (též bibliologie), která je chápána jako vědní obor, jehož předmětem je kniha jako taková, včetně jejích vnějších znaků, a knižní kultura. Na přelomu 19. a 20. století se dále, v důsledku rozrůzňování knihy na nejrůznější druhy dokumentů, zformoval i teoreticko-praktický obor dokumentace (jako teorie též jako dokumentalistika), který, oproti původní bibliografii, začal klást důraz na zprostředkování i nekonvenčních (a/nebo neknižních) druhů dokumentů včetně dokumentů analytických. V důsledku vzniku a rozvoje kybernetiky a teorie informace jako její součásti se po 2. světové válce rozvinul i obor počítačové vědy (informatiky), jehož předmětem a východiskem je počítač a jeho technické a programové vybavení, nikoliv informace a psycho-sociální aspekty jejího působení jako takové.  
      Zrod informační vědy 
      Termín dokumentace se po 2. světové válce rozšířil zejména v Evropě, zatímco v USA se začalo čím dál více operovat spíše s termínem informace. Namísto používání termínu kniha nebo dokument se, vlivem „rozpadu“ a přeměny dokumentu do elektronické podoby (či přímo jejich vytváření v elektronické podobě), začalo čím dál více operovat spíše s termínem informační zdroj. Elektronické informační zdroje, původně dostupné pouze lokálně, začaly být postupně dostupné i na dálku, a to nejen v dávkovém, ale později i v online režimu. „Institucionální“ teorie knihovnictví (knihovní věda) a dokumentace, stejně jako informatika zaměřená jednostranně pouze na technické a programové vybavení počítače, aspekty zprostředkovávání a psycho-sociálního zkoumání účinků informací uložených v elektronických informačních zdrojích dostupných na dálku v online režimu nezahrnovaly. Začal se tak postupně rýsovat nový vědní obor integrující dosavadní znalosti o informaci. Samotného termínu informační věda coby pojmenování obecné vědy integrující dosavadní znalosti o informaci bylo prvně použito ve Spojených státech amerických koncem 50. let.  
      Informační věda vs. informatika 
      Vlivem terminologické i různorodosti pojetí informační vědy v Evropě v 2. polovině 20. století, zejména vlivem pojmenování teorie vědeckých informací v Sovětském svazu v 60. letech právě termínem informatika (též vědní informatika), je informační věda s počítačovou vědou (informatikou) dodnes mylně zaměňována či ztotožňována, popřípadě chápána jako její součást. Informační věda je však svébytným interdisciplinárním vědním a studijním oborem, který práce a výsledků informatiky (počítačové vědy) a informačních technologií, zejména za účelem plnění své zprostředkovatelské funkce, pouze využívá, podobně jako ostatní neinformatické společenskovědní, humanitní i přírodovědné obory.  
      Související terminologie (informační věda vs. informatika) v dalších jazycích 
      Informační věda a informatika (počítačová věda) jsou, podobně jako v češtině, terminologicky rozlišovány i v dalších jazycích, a to:  
      
       v angličtině: 
        
         informační věda jako Information science 
         informatika (počítačová věda) jako Computer science
         
       v němčině: 
        
         informační věda jako Informationswissenschaft 
         informatika (počítačová věda) jako Informatik
         
       ve francouzštině: 
        
         informační věda jako Science de l'information nebo Sciences de l'information et des bibliothèques či Sciences de l'information, documentation, popřípadě Sciences de l’information et de la communication (tj. vědy o informacích a knihovnách či vědy o informacích a dokumentaci, popřípadě vědy o informacích a komunikaci) 
         informatika (počítačová věda) jako L'informatique
         
       ve slovenštině: 
        
         informační věda jako Informačná veda 
         informatika (počítačová věda) jako Informatika nebo Veda o počítačoch
         
       aj.
       
      Další související obory a oblasti 
      Informační věda dále čerpá z metod, technologií, teorií a praxe:  
      
       lingvistiky (selekční jazyky, automatizovaná podpora zpracování přirozeného jazyka aj.) 
       sémiotiky (teorie znaku, sémantika, problémy přirozeného jazyka (synonomie, homonymie, polysémie, vágnost apod.) aj.) 
       sociologie (sociologické otázky informační / znalostní společnosti aj.) 
       psychologie (psychologie čtenáře / uživatele, HCI (Human-Computer Interaction) aj.) 
       pedagogiky a andragogiky (bibliopedagogika, výuka informační gramotnosti aj.) 
       filozofie a etiky (filozofické aspekty informace a informační / znalostní společnosti, informační etika apod.) 
       kognitivních věd (HCI (Human-Computer Interaction) aj.) 
       webdesignu (vytváření přívětivých uživatelských rozhraní (user-friendly interface) aj.) 
       statistiky (scientometrie, bibliometrie, informetrie, webometrie, měření informační exploze, poločas rozpadu / rychlost stárnutí informace aj.) 
       logiky a teorie množin (vyhledávací operátory, reprezentace znalostí, ontologie, fuzzy vyhledávání aj.) 
       umělé inteligence (reprezentace znalostí, znalostní / expertní systémy aj.) 
       politologie a práva (informační politika, legislativa a politika v oblasti přístupu k informacím, autorského práva, ochrany osobních údajů, internetového a počítačového práva apod.) 
       mediálních věd a teorie komunikace (kódování a dekódování informace, informační šumy a bariéry, význam a účinky médií a masmédií apod.) 
       ekonomie, managementu a marketingu (ekonomie informací, informační ekonomie, informační management, znalostní management, informační průmysl, marketing informačních produktů a služeb aj.) 
       apod.
       
      Doporučená literatura 
      
       BAWDEN, David, ROBINSON, Lynn, Úvod do informační vědy. Přel. M. Lorenz, K. Mikulášek, D. Vévodová. Doubravník: Flow 2017. ISBN 978-80-88123-10-1 
       CEJPEK, Jiří. Informace, komunikace a myšlení&nbsp;: úvod do informační vědy. 2., přeprac. vyd. Praha: Karolinum, 2005. 233&nbsp;s. ISBN 80-246-1037-X.&nbsp; 
       CEJPEK, Jiří. Informační věda by měla reflektovat globální problémy současného světa: rozhovor s prof. PhDr. Jiřím Cejpkem, CSc., emeritním profesorem Univerzity Karlovy. Ikaros , 2003, 7(5) . Dostupné z: &lt;http://www.ikaros.cz/informacni-veda-by-mela-reflektovat-globalni-problemy-soucasneho-sveta&gt;. ISSN 1212-5075. 
       CEJPEK, Jiří. Vymezení oboru knihovnictví a informační věda pro potřeby dalšího rozvoje TDKIV. Národní knihovna, 2003, 14(4), 229-233. Dostupné také z: &lt;http://full.nkp.cz/nkkr/NKKR0304/0304229.html Archivováno 4. 3. 2016 na Wayback Machine&gt;. ISSN 0862-7487. 
       VLASÁK, Rudolf. Informační sektor, informační profese a informační vzdělávání. Knihovna&nbsp;: knihovnická revue. 2001, č. 3, s. 159–168. Dostupné též z WWW: &lt;http://full.nkp.cz/nkkr/NKKR0103/0103159.html&gt;. ISSN 1214-0678.
       
      Poznámky 
      
        
        ↑ Patří sem i elektronické (resp. digitální) informace, samy o sobě nehmotné, zaznamenané prostřednictvím nehmotného softwarového počítačového vybavení na hmotných hardwarových nosičích (CD, DVD, pevný disk, server, flashdisk apod.).  
        ↑ tj. nejde jen o nehmotný informační obsah zaznamenaný v knize jako nosiči, ale i o knihu jako o hmotný fyzický předmět i s jeho formálními a chemicko-fyzikálními vlastnostmi apod.  
        ↑ normy, patenty, firemní literatura aj.  
        ↑ článek v časopise, příspěvek ve sborníku, kapitola v knize, heslo v encyklopedii apod.  
       
       
      Reference 
      
        
        ↑ JONÁK, Zdeněk. Informační věda. In KTD&nbsp;: Česká terminologická databáze knihovnictví a informační vědy (TDKIV) . Praha&nbsp;: Národní knihovna České republiky, 2003- . Systém. č.: 000000472. Dostupná z WWW: &lt;http://aleph.nkp.cz/F/?func=direct&amp;doc_number=000000472&amp;local_base=KTD&gt;.  
        ↑ CEJPEK, Jiří. Informace, komunikace a myšlení. 1. vyd. Praha: Karolinum, 1998. 179&nbsp;s. ISBN 80-7184-767-4. S.&nbsp;131.&nbsp;  
        ↑ a b c d e CEJPEK, Jiří. Vymezení oboru knihovnictví a informační věda pro potřeby dalšího rozvoje TDKIV. Knihovna&nbsp;: knihovnická revue. 2003, roč. 14, č. 4, s. 229-233. Dostupné též z WWW: &lt;http://full.nkp.cz/nkkr/Nkkr0304/0304229.html Archivováno 4. 3. 2016 na Wayback Machine&gt;. ISSN 1214-0678.  
        ↑ a b CEJPEK, Jiří. Informace, komunikace a myšlení. 1. vyd. Praha: Karolinum, 1998. 179&nbsp;s. ISBN 80-7184-767-4. S.&nbsp;120.&nbsp;  
        ↑ Librarianship. In LISWiki&nbsp;: Library and Information Science Wiki . 2005-, last modified on 23 November 2005, at 19:30 . Dostupné z WWW: &lt;http://liswiki.org/wiki/Librarianship Archivováno 29. 5. 2011 na Wayback Machine&gt;.  
        ↑ ZEMÁNKOVÁ, Ladislava. Knihovnictví. In KTD&nbsp;: Česká terminologická databáze knihovnictví a informační vědy (TDKIV) . Praha&nbsp;: Národní knihovna České republiky, 2003- . Systém. č.: 000000706. Dostupná z WWW: &lt;http://aleph.nkp.cz/F/?func=direct&amp;doc_number=000000706&amp;local_base=KTD&gt;  
        ↑ JONÁK, Zdeněk. Knihovní věda. In KTD&nbsp;: Česká terminologická databáze knihovnictví a informační vědy (TDKIV) . Praha&nbsp;: Národní knihovna České republiky, 2003- . Systém. č.: 000000475. Dostupná z WWW: &lt;http://aleph.nkp.cz/F/?func=direct&amp;doc_number=000000475&amp;local_base=KTD&gt;.  
        ↑ CEJPEK, Jiří. Informace, komunikace a myšlení. 1. vyd. Praha: Karolinum, 1998. 179&nbsp;s. ISBN 80-7184-767-4. S.&nbsp;122.&nbsp;  
        ↑ Bibliológia. In PIAČEK, Jozef; KRAVČÍK, Miloš. Filit – otvorená filozofická encyklopédia. Verzia 4.1. 1999 . Zpřístupnění encyklopedie na internetu podpořila Nadácia otvorenej spoločnosti. Dostupné z WWW: &lt;http://ii.fmph.uniba.sk/~kravcik/filit/pojem.php?obl=Bibliologia&gt;.  
        ↑ CEJPEK, Jiří. Informace, komunikace a myšlení. 1. vyd. Praha: Karolinum, 1998. 179&nbsp;s. ISBN 80-7184-767-4. S.&nbsp;121–122.&nbsp;  
        ↑ CEJPEK, Jiří. Informace, komunikace a myšlení. 1. vyd. Praha: Karolinum, 1998. 179&nbsp;s. ISBN 80-7184-767-4. S.&nbsp;123.&nbsp;  
        ↑ CEJPEK, Jiří. Informace, komunikace a myšlení. 1. vyd. Praha: Karolinum, 1998. 179&nbsp;s. ISBN 80-7184-767-4. S.&nbsp;125.&nbsp;  
        ↑ CEJPEK, Jiří. Informace, komunikace a myšlení. 1. vyd. Praha: Karolinum, 1998. 179&nbsp;s. ISBN 80-7184-767-4. S.&nbsp;126.&nbsp;  
        ↑ CEJPEK, Jiří. Informace, komunikace a myšlení. 1. vyd. Praha: Karolinum, 1998. 179&nbsp;s. ISBN 80-7184-767-4. S.&nbsp;127.&nbsp;  
       
       
      Související články 
      
       Knihovní věda 
       Dokumentace (informační věda) 
       Vědní informatika 
       Teorie informace 
       Informace
       
      Externí odkazy 
      
        Obrázky, zvuky či videa k tématu informační věda na Wikimedia Commons  
       Informační věda v&nbsp;České terminologické databázi knihovnictví a informační vědy (TDKIV) 
       Česká terminologická databáze z oblasti knihovnictví a informační vědy Archivováno 12. 8. 2011 na Wayback Machine 
       Oborová brána Knihovnictví a informační věda Archivováno 18. 7. 2011 na Wayback Machine
       
      
      
       
        
         
          Autoritní data 
          
            
            
             PSH: 6445 
             TDKIV: 000000472 
             BNF: cb11965196f (data) 
             LCCN: sh85066150 
             MA: 95831776 
             NARA: 10638969 
             SUDOC: 027656586
             
           
         
        
       
       
      
      
       Portály: Informační věda a knihovnictví 
          
     
     
      
      
     
      Citováno z „https://cs.wikipedia.org/w/index.php?title=Informační_věda&amp;oldid=20833818“
     
     
    
     
      Kategorie: 
      
       Informační věda
      
     
     
      Skryté kategorie: 
      
       Monitoring:Články s odkazem na TDKIV
       Monitoring:Články s identifikátorem PSH
       Monitoring:Články s identifikátorem TDKIV
       Monitoring:Články s identifikátorem BNF
       Monitoring:Články s identifikátorem LCCN
       Monitoring:Články s identifikátorem MA
       Monitoring:Články s identifikátorem NARA
       Monitoring:Články s identifikátorem SUDOC
      
     
     
    
   
   
    
   
   
   Navigační menu 
    
     
      Osobní nástroje  
      
      
       Nejste přihlášen(a)
       Diskuse
       Příspěvky
       Vytvoření účtu
       Přihlášení
       
      
     
     
      
       Jmenné prostory  
       
       
        Článek
        Diskuse
        
       
      
      
       
       Varianty expanded collapsed  
       
        
       
      
     
     
      
       Zobrazení  
       
       
        Číst
        Editovat
        Editovat zdroj
        Zobrazit historii
        
       
      
      
       
       Více expanded collapsed  
       
        
       
      
      
       
        Hledání  
        
         
          
          
          
          
         
        
       
      
     
    
    
      
     
     
      Navigace  
      
      
       Hlavní strana
       Nápověda
       Potřebuji pomoc
       Nejlepší články
       Náhodný článek
       Poslední změny
       Komunitní portál
       Pod lípou
       Podpořte Wikipedii
       
      
     
     
      Nástroje  
      
      
       Odkazuje sem
       Související změny
       Načíst soubor
       Speciální stránky
       Trvalý odkaz
       Informace o stránce
       Citovat stránku
       Položka Wikidat
       
      
     
     
      Tisk/export  
      
      
       Vytvořit knihu
       Stáhnout jako PDF
       Verze k tisku
       
      
     
     
      Na jiných projektech  
      
      
       Wikimedia Commons
       
      
     
     
      V jiných jazycích  
      
      
       Afrikaans
       العربية
       Asturianu
       Azərbaycanca
       تۆرکجه
       Башҡортса
       Български
       Català
       Cymraeg
       Dansk
       Deutsch
       Ελληνικά
       English
       Español
       Eesti
       Euskara
       فارسی
       Suomi
       Français
       Galego
       עברית
       हिन्दी
       Magyar
       Bahasa Indonesia
       日本語
       ქართული
       한국어
       Lietuvių
       Latviešu
       Македонски
       Bahasa Melayu
       Nederlands
       Norsk bokmål
       ਪੰਜਾਬੀ
       Polski
       Português
       Română
       Русский
       Srpskohrvatski / српскохрватски
       Slovenčina
       Slovenščina
       Shqip
       Српски / srpski
       Svenska
       தமிழ்
       ไทย
       Türkçe
       Українська
       اردو
       Tiếng Việt
       中文
       粵語
       
      
       Upravit odkazy
       
      
     
    
   
   
    
     Stránka byla naposledy editována 15. 1. 2022 v 13:02. 
    Text je dostupný pod licencí Creative Commons Uveďte autora&nbsp;– Zachovejte licenci, případně za dalších podmínek. Podrobnosti naleznete na stránce Podmínky užití. 
    
    
    Ochrana osobních údajů 
    O&nbsp;Wikipedii 
    Vyloučení odpovědnosti 
    Kontaktujte Wikipedii 
    Mobilní verze 
    Vývojáři 
    Statistiky 
    Prohlášení o&nbsp;cookies 
    
    
     
     
    
   
   
   
    
 
