
 
  
   
  Tiedonhaku – Wikipedia 
   
   
   
   
   
   
   
   
   
   
   
   
   
   
   
   
   
   
   
   
   
   
   
   
   
  
 
   
   
    
   
    
    
    
    
   Tiedonhaku 
    
    
     Wikipediasta
     
     
     
     Siirry navigaatioon Siirry hakuun 
    
     
      Tiedonhaku (engl. information retrieval) on tietojenkäsittelytieteen ja informaatiotutkimuksen osa-alue, jossa tutkitaan tiedon esittämisen, tallettamisen ja etsimisen prosesseja, joita tarvitaan, jotta haluttu tieto saadaan hakutehtävän esittäneen ihmisen käyttöön.. Tiedonhaun tutkimuksen perimmäisenä tavoitteena on kehittää muun muassa järjestelmiä, joiden avulla tieto saadaan helposti sitä tarvitsevan ulottuville mahdollisimman hyödyllisessä muodossa. 
      Tiedonhakua suoritettaessa tiedonhakija esittää hakutehtävänsä kyselynä, joka laaditaan tiedonhakujärjestelmän kysely- tai hakukielen avulla. Tiedonhaun tavoitteena on tyydyttää tiedon tarve ja tiedonhaussa pyritään löytämään tiedontarpeen mahdollisimman hyvin tyydyttävä dokumentti tai dokumenttien joukko. Löydettävien dokumenttien tulee olla rakenteensa, sisältönsä ja ulkoasunsa puolesta tiedontarvitsijoille hyödyllisiä. Tähän tavoitteeseen on vielä mahdotonta päästä nykyisten tiedonhakujärjestelmien avulla. Tiedon tallennus- ja hakujärjestelmät ovatkin tällä hetkellä yksinkertaisia järjestelmiä, joiden tuloksellinen käyttö edellyttää älykkäitä käyttäjiä.  
      
       
       
        Sisällysluettelo
        
        
        1 Tiedon tallentamisen ja tiedonhaun tasoperiaate 
        2 Tiedonhakujärjestelmä 
        3 Hakumenetelmät 
          
          3.1 Täsmäytysmenetelmät 
            
            3.1.1 Täydellinen täsmäytys 
            3.1.2 Osittaistäsmäytys 
             
          3.2 Hakusanojen katkaiseminen ja merkkien korvaaminen 
           
        4 Hakustrategiat 
        5 Tiedonhaun ongelmia 
        6 Tiedonhaun arviointi 
          
          6.1 Relevanssi 
            
            6.1.1 Aiherelevanssi 
            6.1.2 Käyttäjärelevanssi 
             
           
        7 Hakutuloksen arviointi 
          
          7.1 Saanti 
          7.2 Tarkkuus 
           
        8 Tiedonhaun tutkimuksen osa-alueita 
        9 Käsitteitä 
        10 Lähteet 
        11 Kirjallisuutta 
        12 Aiheesta muualla 
        
       
      Tiedon tallentamisen ja tiedonhaun tasoperiaate 
      Tiedonhaussa hakukyselyt ja niiden kohteina olevat dokumentit voidaan esittää kolmella tasolla: käsitetasolla, ilmaisutasolla ja merkkijonotasolla. Ensinnäkin dokumentit koostuvat merkkijonoista, jotka esittävät luonnollisen kielen ilmaisuja. Nämä ilmaisut puolestaan edustavat dokumentin käsitteellistä sisältöä. Vastaavasti tiedonhakijan tiedontarpeella on käsitteellinen sisältö, joka voidaan ilmaista luonnollisella kielellä ja esittää hakukyselyssä kirjoitusmerkkien avulla. 
      Käsitetasolla tarkastellaan hakukyselyn ja kohdedokumenttien sisältämiä käsitteitä ja näiden välisiä suhteita. Tiedon tallennuksessa ja tiedonhaussa käsiteanalyysiä pidetään usein tarpeellisena välivaiheena ennen dokumentin tai hakukyselyn muotoilua indeksointitermeiksi tai lopulliseksi hakukyselyksi. Käsitteellistä sisältöä ei voida välittää suoraan, vaan tekijä ilmaisee sen aina luonnollisen kielen avulla. Ilmaisutasolla eli kielellisellä tasolla tarkastellaan käsitteiden muotoilua ilmaisuiksi luonnollisessa kielessä tai jossain keinotekoisessa erikoiskielessä, kuten dokumentaatiokielessä. Hakukyselyn käsitteiden esityksiä kutsutaan ilmaisutasolla hakuavaimiksi. Esiintymätaso on aina läsnä tiedonhaussa. Tietotekniikkaa hyödyntävä tiedonhaku tapahtuu aina esiintymätasolla, koska tietokoneet käsittelevät vain merkkijonoja eivätkä ne ymmärrä luonnollista kieltä.  
      Tiedonhakujärjestelmä 
      Tiedonhakujärjestelmä on elektronisten tietoyksiköiden tallentamiseen, etsintään, jälleenhakuun ja jakeluun käytettävä järjestelmä, jossa käytetään tietokantoja. Tiedonhakujärjestelmää käytettäessä käyttäjälle haetaan automaattisesti hänen tiedontarvettaan vastaavaa tietoa laajasta tietovarastosta. Tiedonhakujärjestelmän tarkoitus on tyydyttää tiedonhakijan tiedontarpeita etsimällä ja löytämällä tietoa annetusta aiheesta. Vaikka tiedonhakujärjestelmä hakee konkreettisesti tietoa esimerkiksi elektronisista teksteistä tai kuvista, järjestelmä pyrkii tietoyksiköiden pintarakenteiden sijaan löytämään niihin sisältyvää informaatiota. 
      Tiedonhakujärjestelmän määritelmään sisältyy hyvin erilaisia järjestelmiä. Niitä ovat esimerkiksi väestörekisteri, kirjaston tietokanta, elektroninen artikkelitietokanta ja Googlen ja Yahoon kaltaiset verkossa toimivat hakukoneet. Informaatiotutkimuksen alalla tiedonhakujärjestelmän ollessa kyseessä tietoyksiköillä tarkoitetaan yleensä tekstidokumentteja tai niitä kuvaavia kirjallisuusviitteitä tai toisaalta hypermediadokumentteja. 
      Käyttäjän kannalta tiedonhakujärjestelmän näkyvin ja tärkein osa on sen hakukieli ja käyttöliittymä. Hakutapahtuma alkaa aina tiedonhakijan tiedontarpeesta ja tietämyksestä. Tiedonhakija ilmaisee tämän tiedontarpeensa hakukyselynä, joka jäsennetään tiedonhakujärjestelmän käyttöliittymässä järjestelmän käyttämän kyselykielen mukaiseksi. Sitten tiedonhakujärjestelmä tulkitsee kyselyn algoritmiksi, joka kohdistetaan haluttuihin tietokantoihin. Haun tuloksena tiedonhakija saa listan hänen hakukyselynsä kriteerit täyttävistä ja tiedontarvetta vastaavista dokumenteista.  
      Hakumenetelmät 
      Täsmäytysmenetelmät 
      Täydellinen täsmäytys 
      Täydellisessä täsmäytyksessä käytetään englantilaisen matemaatikon George Boolen kehittämää Boolen algebraa. Boolen algebrassa käytetään operaattoreita AND, OR ja NOT. AND-operaattoria käytettäessä saadaan tulokseksi hakusanat yhdistäviä dokumentteja, esimerkiksi haulla ”hevoset AND ponit” saadaan tulokseksi dokumentteja, jotka käsittelevät sekä hevosia että poneja. OR-operaattoria käytettäessä saadaan tulokseksi dokumentteja, jotka käsittelevät jompaakumpaa annetuista hakusanoista, esimerkiksi haulla ”hevoset OR ponit” saadaan tulokseksi kaikki joko hevosia tai poneja käsittelevät dokumentit. NOT-operaattoria käytetään haluttaessa erottaa hakusanoja toisistaan, esimerkiksi haulla ”hevoset NOT ponit” saadaan tulokseksi hevosia käsittelevät dokumentit, mutta poneja käsittelevät dokumentit jäävät tulosten ulkopuolelle. Täydellisessä täsmäytyksessä voidaan yhdistellä operaattoreita, jos halutaan käyttää useampia hakusanoja. Tällöin operaattorien suoritusjärjestys on NOT, OR, AND.  
      Osittaistäsmäytys 
      Osittaistäsmäytyksessä hakutulos pyritään järjestämään relevanssijärjestykseen eli niin, että hakua parhaiten vastaava dokumentti olisi hakutuloksissa ensimmäisenä ja toiseksi parhaiten vastaava dokumentti toisena jne. Eri osittaistäsmäytystä käyttävät hakujärjestelmät perustuvat erilaisiin menetelmiin, joita ei aina haluta paljastaa, joten hakija ei välttämättä tunne osittaistäsmäyttävän hakujärjestelmän toimintaperiaatteita yhtä hyvin kuin täystäsmäyttävän hakujärjestelmän. Erilaisia osittaistäsmäytyksen menetelmiä ovat muun muassa vektorimalliin, sumeisiin joukkoihin ja todennäköisyyslaskelmiin perustuvat mallit. Osittaistäsmäyttävien hakujärjestelmien perusperiaatteena on että kyselyssä esiintyville hakusanoille lasketaan dokumenttikohtainen paino eli luku, joka kuvaa sitä kuinka hyvin hakusana kuvaa löydettyä dokumenttia. Hakusanojen saamien painojen perusteella lasketaan dokumentille arvo, jonka mukaiseen relevanttiusjärjestykseen löydetyt dokumentit järjestetään. Monessa osittaistäsmäyttävässä hakujärjestelmässä on käytössä myös Boolen operaattorit, mutta niiden tulkinta saattaa olla löyhempi kuin täystäsmäyttävissä hakujärjestelmissä.  
      Hakusanojen katkaiseminen ja merkkien korvaaminen 
      Tiedonhaussa sanojen taipuminen ja yhdyssanat voivat aiheuttaa ongelmia, joita on pyritty ratkaisemaan kehittämällä hakujärjestelmiin mahdollisuus katkaista hakusanoja ja korvata merkkejä katkaisumerkillä. Eri hakujärjestelmissä on omat katkaisumerkkinsä, kuten asteriski (*), ristikkomerkki (#) tai kysymysmerkki (?). Lisäksi monesti voidaan käyttää läheisyysoperaattoria. 
      Katkaisu vasemmalta 
      Sanan alusta eli vasemmalta tapahtuva katkaisu on käytössä vain harvoissa hakujärjestelmissä. Haulla #koira saadaan tulokseksi pelkän koiran lisäksi esimerkiksi myös muodot opaskoira, ajokoira, sylikoira. 
      Katkaisu oikealta 
      Sanan lopusta eli oikealta tapahtuva katkaisu on yleisin sanankatkaisumuoto. Haulla talous# saadaan tulokseksi esimerkiksi myös talouselämä, talousarvio, talousrikokset, taloustieteet. 
      Merkkien korvaaminen 
      Merkkien korvaamisessa katkaisumerkillä korvataan jokin sanan merkeistä sanan sisältä. Esimerkiksi haulla col#r tulee tulokseksi sekä muodossa color että colour olevat saman sanan eri kirjoitusasut. 
      Läheisyysoperaattori 
      Tällä tavalla voidaan hakea tuloksia, joissa haetut sanat esiintyvät toistensa läheisyydessä.  
      Hakustrategiat 
      
       Pikahakua käytetään haluttaessa löytää vain muutama viite. Pikahaulla minimoidaan hakuaika sillä hakutermejä on yleensä 1-3 ja haulla saadaankin nopeasti käsitys tietokannan sisällöstä.
       
      
       Lohkostrategiaa käytetään kun hakuongelma on selkeä ja hakija pyrkii kattavaan tulokseen. Lohkostrategiassa hakuaihe analysoidaan huolellisesti ja vaihtoehtoisia hakutermejä yhdistetään OR-operaattorilla, jonka jälkeen lohkot yhdistetään AND-operaattorilla.
       
      
       Helmenkasvatusstrategia lähtee relevantista viitteestä, jonka sisällönkuvailu analysoidaan. Löydettyjen hakutermien perusteella tehdään uusi haku. Helmenkalastusstrategia sopii hakuihin, joissa hakuaihe on epäselvä eikä hakutermejä tunneta, mutta käytettävissä on johtolanka jota seuraamalla hakua voidaan lähteä kehittämään.
       
      
       Peräkkäisten fasettien strategia hakeminen aloitetaan fasetilla eli hakusanojen yhdistelmällä, joka takaa suuren saannin ja tulosta tarkennetaan vähitellen lisäämällä rajaavia fasetteja. Strategia muistuttaa lohkostrategiaa mutta erona siihen on että peräkkäisten fasettien strategiassa fasetteja muotoillaan haun aikana tarpeen mukaan.
       
      
       Spesifein fasetti ensin –strategiassa useammasta hakusanasta muodostuva haku aloitetaan hakupyynnön spesifeimmällä fasetilla. Jos tulosjoukko on liian laaja, lisätään toiseksi spesifein fasetti jne.
       
      
       Pareittain yhdistettyjen fasettien strategiassa hakusanoja yhdistetään pareittain ja vähintään kahden hakusanan pitää esiintyä saaduissa hakutuloksissa.
       
      
       Vuorovaikutteinen selailu –strategiassa haetaan erikseen haun jokaisella hakusanalla, saatujen tulosten otsikot selaillaan läpi ja relevantteja dokumentteja tarkastellaan lähemmin. Strategia sopii käytettäväksi, jos tarkentava rajaus ei käy ja hakija haluaa varmistaa, ettei mitään olennaista jäänyt löytymättä. Selailustrategia on kuitenkin menetelmänä työläs ja kallis.
       
      Tiedonhaun ongelmia 
      Tiedonhaun keskeinen ongelma on luonnollisen kielen monimuotoisuus ajatusten ilmaisussa. Luonnollisen kielen ominaisuudet pitää ottaa huomioon niin dokumenttien tallennuksessa, hakukyselyjen muotoilussa kuin myös hakutulosten arvioinnissa. 
      Seuraavat luonnollisen kielen piirteet, jotka aiheuttavat ongelmia tiedonhaussa, ovat yhteisiä kaikille kielille. Ensimmäinen niistä on se, että luonnollinen kieli on vain osittain yhteistä saman kulttuurin jäsenille. Kielenkäyttäjät muodostavat useita erilaisia kielen alakulttuureja, jotka ilmenevät vaihteluna esimerkiksi sanastossa ja niiden taustalla olevissa käsitteissä. Tämän lisäksi kielenkäyttäjät muokkaavat kieltä tarkoituksiinsa sopivaksi, ja siten kieli kehittyy ilman tietoista suunnittelua monella eri taholla samanaikaisesti. Myös monitulkintaisuus on yksi luonnollisen kielen perusominaisuuksista, ja sen avulla kielenkäyttäjän on mahdollista muodostaa suuri määrä ilmaisuja pienellä määrällä alkioita. 
      Suomen kielessä tiedonhakuun liittyviä erityisiä ongelmia aiheuttavat muun muassa sanojen ja niiden vartaloiden taipuminen, yhdyssanat ja sanaliitot, sanojen johtaminen sekä monitulkintaisuus, erityisesti taivutusmuotohomografia (joka on esimerkki kielen homonymiasta, kuten sanoissa "hauissa" ja "puhelin"). 
      Internetiin liittyvässä tiedonhaussa on myös monenlaisia ongelmia, koska internet-verkkoa ei ole alun perin rakennettu järjestelmällistä tiedonhakua ajatellen. Internetissä sijaitseva aineisto on hajautetusti tuotettua, globaalia ja vain harvakseltaan linkitettyä hypermediaa, ja sen vuoksi esimerkiksi dokumentin määrittely voi olla vaikeaa. Oleellisia internet-tiedonhaun ongelmia ovat informaation suuri määrä ja sen järjestämättömyys. Lisäksi tiedon luotettavuuden ja ajantasaisuuden arviointi on usein vaikeaa, koska internet on vapaa julkaisukanava, mistä johtuen internet-sivujen julkaisutiedot ovat usein puutteelliset. Lisäksi tekijänoikeudet aiheuttavat käyttäjille usein ongelmia.  
      Tiedonhaun arviointi 
      Relevanssi 
      
       
        
         Pääartikkeli: Relevanssi
        
       
       
      Tiedonhaun tarkoituksena on löytää tiedonhakijalle relevanttia tietoa. Haluttaessa mitata tiedonhaun onnistumista, täytyy päätellä mitkä löydetyistä dokumenteista on relevantteja hakutehtävään nähden. Relevanssia on kahta lajia: aiherelevanssi ja käyttäjärelevanssi.  
      Aiherelevanssi 
      Aiherelevanssissa on nimensä mukaisesti kyse hakukysymyksen ja löydettyjen dokumenttien välisestä täsmäävyydestä. Aiherelevanssi ei kuitenkaan ota huomioon tiedontarvitsijaa ja onko löydetty dokumentti hänen näkökulmastaan relevantti. Aiherelevanssia voidaan testata määrittelemällä joukko hakukysymyksiä ja tunnistamalla tuloksista joukko dokumentteja jotka vastaavat hakukysymystä. Eri hakujärjestelmillä voidaan testata kuinka suuren osan relevanteista dokumenteista ne löytävät.  
      Käyttäjärelevanssi 
      Käyttäjä ei välttämättä kaipaa suurinta mahdollista hakutulosta vaan ainoastaan yksi tietty dokumentti saattaa kiinnostaa häntä. Käyttäjä saattaa etsiä tietyntyyppistä dokumenttia tai hänellä saattaa olla tehtävä, jonka suorittamiseksi hän etsii tietoa. Käyttäjä haluaa siis löytää dokumentteja, jotka ovat hänelle käyttökelpoisia ja hyödyllisiä. Käyttäjälle ennestään tutut dokumentit saattavat olla hänelle epärelevantteja, sillä ne eivät tuo hänelle mitään uutta tietoa eikä käyttäjän tiedontarve näin ollen tyydyty. Käyttäjärelevanssia on vaikeampi tutkia, sillä käyttäjän reaktioita ei voi toistaa laboratorio-olosuhteissa samalla tavalla kuin aiherelevanssia.  
      Hakutuloksen arviointi 
      Saanti 
      Saanti kuvaa sitä, kuinka suuri osa tietokannan kaikista relevanteista dokumenteista löytyi. Saanti voidaan laskea jakamalla relevanttien dokumenttien määrä löydettyjen ja ei-löydettyjen relevanttien dokumenttien summalla. Saannin arviointi on vaikeaa ja ei välttämättä edes mahdollista sillä on hyvin vaikea tietää kuinka moni relevantti dokumentti jäi löydettyjen ulkopuolelle.  
      Tarkkuus 
      Tarkkuus kuvastaa sitä, kuinka suuri osa löydetyistä dokumenteista on relevantteja. Tarkkuus voidaan laskea jakamalla relevanttien dokumenttien määrä löydettyjen relevanttien ja epärelevanttien dokumenttien summalla. Tarkkuutta voi arvioida melko helposti käymällä läpi hakutuloksia ja erottelemalla niistä relevantit ja epärelevantit dokumentit. Saanti ja tarkkuus ovat toisilleen vastakkaiset siten että saannin kasvaessa tarkkuus huonontuu ja päinvastoin. Hakija ei voi koskaan saavuttaa parasta mahdollista saantia ja parasta mahdollista tarkkuutta yhtä aikaa.  
      Tiedonhaun tutkimuksen osa-alueita 
      
       Kieltenvälinen tiedonhaku 
       Puhetiedonhaku 
       Musiikkitiedonhaku 
       Kuva- ja videotiedonhaku 
        
         Sisältöpohjainen kuvatiedonhaku
         
       Verkkotiedonhaku 
       XML-tiedonhaku 
       Dokumenttien sisällönkuvailu 
       Dokumenttien luokittelu 
       Indeksointi 
       Tekstin tiivistäminen 
       Tehtäväperusteinen tiedonhaku
       
      Käsitteitä 
      
       tietokanta 
       hakukieli 
       hakuavain 
       hakukone 
       hakukomento tai hakukysely 
       hakuelementti 
       hakuprofiili 
       hakuhistoria 
       vapaatekstihaku 
       suorakäyttöinen tiedonhakujärjestelmä 
       hakuistunto 
       tiedontarve
       
      Lähteet 
      
        
        ↑ Ingwersen, P.:&nbsp;Information retrieval interaction.. London: Taylor Graham, 1992. ISBN 0-947568-54-9.   
        ↑ a b c d e Järvelin, Kalervo; Kekäläinen, Jaana: Tiedonhaun menetelmät opintoaineisto Internetix. 2002. Viitattu 12.10.2010.   
        ↑ Doszkocs, T.E.: IR, NLP, AI and UFOs: Or IR-relevance, Natural Language Problems, Artful Intelligence and User-Friendly Online Systems.. Proceedings of the 1986 ACM Conference on Research and Development in Information Retrieval, 1986, s. 49 – 57. (englanniksi)  
        ↑ a b c d Järvelin, Kalervo; Sormunen, Eero: Tiedon tallennus ja haku. Informaatiotutkimuksen valintakokeen materiaali, 2009, s. 37-76. Tampere: Informaatiotutkimuksen laitos, Tampereen yliopisto.   
        ↑ Susi, Petteri: Tekstikatkelmahakumenetelmien toteuttaminen tiedonhakujärjestelmässä (pdf) Helsinki 22.3.2007 Pro gradu -tutkielma. 22.3.2007. Helsinki: Helsingin yliopisto, Tietojenkäsittelytieteen laitos. Viitattu 9.11.2010.   
        ↑ Järvelin, Kalervo; Sormunen, Eero:&nbsp;Dokumentit kateissa? Tiedon tallennus ja haku avuksi. Teoksessa: Tiedon tie: johdatus informaatiotutkimukseen. Mäkinen, Ilkka (toim.). Helsinki: BTJ Kustantamo, 1999. ISBN 9789516924482.   
        ↑ a b c d Alaterä, Anu; Halttunen, Kai: Tiedonhaun perusteet opintoaineisto Internetix. 2001-2003. Viitattu 13.11.2010.   
        ↑ Tiedonhankintakurssi Oulun yliopisto  
        ↑ Alkula, Riitta: Merkkijonoista suomen kielen sanoiksi (pdf) 2000. Tampere: Acta Electronica Universitatis Tamperensis. Viitattu 23.10.2010.   
        ↑ Tiedonhaku internetistä Oulun seudun ammattikorkeakoulu, Raahen tekniikan ja talouden yksikkö. Viitattu 30.10.2010.   
        
       
      Kirjallisuutta 
      
       Alaterä, Anu &amp; Halttunen, Kai:&nbsp;Tiedonhaun perusteet – osa lukutaitoa. Julkaisijat: Tampereen yliopiston täydennyskoulutuskeskus ja Otavan opisto/Internetix. Helsinki: BTJ Kirjastopalvelu, 2002. ISBN 951-692-527-8.  
       Haasio, Ari:&nbsp;Löydä! Opas helppoon tiedonhakuun. Helsinki: Avain, 2015. ISBN 978-952-304-051-9.  
       Heikkinen, Risto ym.:&nbsp;Tiedonhakijan teho-opas. 6. uudistettu painos. Jyväskylä: Docendo, 2005. ISBN 951-846-258-5.  
       Serola, Sami (toim.):&nbsp;Ote informaatiosta. johdatus informaatiotutkimukseen ja interaktiiviseen mediaan. Helsinki: BTJ Kustantamo, 2010. ISBN 978-951-692-773-5. 
       
      Aiheesta muualla 
       
       
        
         
        
        
       
        Wikimedia Commonsissa on kuvia tai muita tiedostoja aiheesta Tiedonhaku.
       
       
      
       Tiedonhaun portti. Kirjastot.fi. 
       Tiedonhankinnan perusteet. Tampereen yliopiston kirjasto. 
       Terveystieteiden tiedonhankinta. Tampereen yliopisto. 
       Tiedonhankinnan verkko-opas jatko-opiskelijoille ja tutkijoille. 
       SIGIR Digital Museum of Information Retrieval Research
          
     
     
      
      
     
      Noudettu kohteesta ”https://fi.wikipedia.org/w/index.php?title=Tiedonhaku&amp;oldid=20096464”
     
     
    
     
      Luokka: 
      
       Tiedonhaku
      
     
     
      Piilotettu luokka: 
      
       Sivut, jotka käyttävät ISBN-taikalinkkejä
      
     
     
    
   
   
    
   
   
   Navigointivalikko 
    
     
      Henkilökohtaiset työkalut  
      
      
       Et ole kirjautunut
       Keskustelu
       Muokkaukset
       Luo tunnus
       Kirjaudu sisään
       
      
     
     
      
       Nimiavaruudet  
       
       
        Artikkeli
        Keskustelu
        
       
      
      
       
       suomi expanded collapsed  
       
        
       
      
     
     
      
       Näkymät  
       
       
        Lue
        Muokkaa
        Muokkaa wikitekstiä
        Näytä historia
        
       
      
      
       
       Muut expanded collapsed  
       
        
       
      
      
       
        Haku  
        
         
          
          
          
          
         
        
       
      
     
    
    
      
     
     
      Valikko  
      
      
       Etusivu
       Tietoja Wikipediasta
       Kaikki sivut
       Satunnainen artikkeli
       
      
     
     
      Osallistuminen  
      
      
       Ohje
       Kahvihuone
       Ajankohtaista
       Tuoreet odottavat muutokset
       Tuoreet muutokset
       Lahjoitukset
       
      
     
     
      Työkalut  
      
      
       Tänne viittaavat sivut
       Linkitettyjen sivujen muutokset
       Toimintosivut
       Ikilinkki
       Sivun tiedot
       Viitetiedot
       Wikidata-kohde
       
      
     
     
      Tulosta/vie  
      
      
       Lataa PDF-tiedostona
       Tulostettava versio
       
      
     
     
      Muissa hankkeissa  
      
      
       Wikimedia Commons
       
      
     
     
      Muilla kielillä  
      
      
       العربية
       Azərbaycanca
       Bahasa Indonesia
       Bahasa Melayu
       Български
       Català
       Čeština
       Dansk
       Deutsch
       Ελληνικά
       English
       Español
       Esperanto
       Euskara
       فارسی
       Français
       Gaeilge
       Galego
       한국어
       हिन्दी
       Italiano
       Монгол
       Nederlands
       日本語
       Norsk bokmål
       Norsk nynorsk
       Polski
       Português
       Русский
       Simple English
       Српски / srpski
       Svenska
       Tiếng Việt
       Тоҷикӣ
       Türkçe
       Українська
       中文
       
      
       Muokkaa linkkejä
       
      
     
    
   
   
    
     Sivua on viimeksi muutettu 6. marraskuuta 2021 kello 21.09. 
    Teksti on saatavilla Creative Commons Attribution/Share-Alike -lisenssillä; lisäehtoja voi sisältyä. Katso käyttöehdot. Wikipedia® on Wikimedia Foundationin rekisteröimä tavaramerkki. Ongelma artikkelissa? 
    
    
    Tietosuojakäytäntö 
    Tietoja Wikipediasta 
    Vastuuvapaus 
    Mobiilinäkymä 
    Kehittäjät 
    Tilastot 
    Evästekäytäntö 
    
    
     
     
    
   
   
   
    
 
